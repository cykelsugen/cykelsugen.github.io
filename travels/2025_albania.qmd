---
title: "Albania 2025"
format:
  html:
    toc-title: "Albania 2025"
---

# 1. Prima volta in Albania?

*Valona (Vlorë) -- Borsh* \
*79km, 1320m di dislivello*

È il 27 aprile e siamo arrivati in Albania, più precisamente a Valona (Vlorë), la città albanese geograficamente più vicina all'Italia. Scendiamo dalla Starlines proveniente da Brindisi molto più velocemente di quanto non vi siamo saliti. Il poliziotto albanese che ci controlla i documenti -- stiamo comunque entrando in un Paese extra-UE -- ci saluta con un cordiale "Prima volta in Albania?".

Fuori dal porto, ci immettiamo nella vicina via principale, Rruga Sadik Zotaj, che seguiamo finché non arriviamo in centro città; passiamo davanti alla prima moschea del nostro giro, Xhamia Muradie, e al primo, imponente monumento all'Albania indipendente del 1912, creato dal padre scultore di Edi Rama, l'attuale premier albanese [foto]. La città ci sembra molto vivace, c'è tanta gente a passeggio e nei bar, dove ci si trova per giocare a carte e fare due chiacchiere.

Ci mettiamo subito alla ricerca di un posto dove cambiare valuta e di un negozio della One, dove comprare due SIM. (Se dopo aver letto il blog, doveste voler visitare l'Albania, ve la consigliamo: la copertura della One è stata ottima in tutte le zone dell'Albania che abbiamo attraversato.) Le SIM "per turisti" vengono attivate nel giro di mezz'ora. Sfruttiamo il tempo per fare un giretto in città: Dopo aver attraversato l'Italia in un giorno uggioso di pioggia, ci godiamo il sole e ci riempiamo gli occhi del "nuovo" che ci circonda, addentrandoci nella città. Oltre la Rruga principale, ci aspetta la vera anima di Valona. Con la merce dei negozi e di tanti venditori ambulanti esposta sui larghi marciapiedi -- Valona ci sembra un grande mercato all'aria aperta! Pur essendo domenica, la città brulica di commercianti e compratori: sui marciapiedi si vende di tutto, dalle ciabatte adidas alle magliette, dai libri alle galline (tante galline, vive!), dagli elettrodomestici riparati alla verdura fresca dal campo.

Sentiamo tanti clacson (che ci accompagneranno per tutto il viaggio) e vediamo i primi cani randagi (quelli di Valona molto tranquilli). Prendiamo un caffè al Bar Kevi (a 60 centesimi l'uno). Il bar si trova in una piazza tranquilla, dove i bambini giocano a pallone e i vecchi passano le giornate chiacchierando davanti a un kafe (e forse anche un/due/tre raki). Il barista che ha vissuto a lungo in Italia ci fa subito sentire a casa, dicendoci, "L'italiano è la seconda lingua dell'Albania" -- e "a Valona c'è una grande comunità italiana, vi abitano circa 1.500 italiani". 

Dopo aver assaggiato degli ottimi biscotti di un panificio di quartiere -- 50 centesimi per 6 biscotti grandi come il palmo di una mano -- anche la signora panificio, pur parlando solo qualche parola di italiano, è molto cordiale. Le si illuminano gli occhi quando racconto che siamo venuti a scoprire il loro Paese in bicicletta; mi racconta che quando i suoi bimbi erano piccoli andavano sempre in bici e ci augura buon viaggio.

Seguendo la SH76 che ci porta subito in quota, ci lasciamo alle spalle Valona, pensando alle nostre prime impressioni di questo Paese, così vicino eppure così lontano nell'immaginario comune italiano. Seguiremo la SH76 fino a Qeparo, sulla costa, dove ci immettiamo poi sulla SH8 in direzione Borsh.

Il traffico si fa sempre meno intenso, e dopo poco, iniziamo a seguire il primo fiume del giro, il Shushice. Ci sembra bellissimo, perché diversamente da quello che siamo abituati nel Nordest, dove i fiumi ormai sono tutti incanalati e devono seguire il percorso tracciato dall'uomo, con i suoi numerosi meandri, il Shushice ci sembra un fiume veramente libero [foto].
Ci fermiamo all'altezza di Giormit per pranzare all'ombra del vecchio ponte. Subito dopo pranzo ci imbattiamo in tre cani rabbiosi, per fortuna due si fermano quasi subito, ma il terzo ci segue per un bel po' e non ci sembra molto simpatico. Con calma, iniziamo a pedalare, e finalmente il cane si allontana. Scopriamo poi che noi ciclisti ai cani da guardia, soprattutto a quelli soli, o perché senza padrone o in assenza del pastore, ma con un gregge a cui badare, non stiamo proprio simpatici simpatici.

Attraversiamo una valle tranquilla, con qualche abitazione qua e là, e iniziamo a vedere le prime greggi. Nel corso del viaggio ne vedremo tantissime, greggi grandi e piccoli, con o senza pastore, con o senza cani di guardiania. 
A un certo punto, lungo un pascolo che costeggia il lato sinistro della strada, il gregge si trova nel punto più lontano da noi, con la coda dell'occhio vediamo due cani che partono a tutta velocità e attraversano in verticale tutto il pascolo. Per nostra fortuna o sfortuna, la strada è in discesa, quindi siamo abbastanza veloci anche noi,… gli abbiamo visti arrivare troppo tardi per fermarci ora, sembrano furiosi! Quindi iniziamo a pedalare alla più non posso, e per fortuna dietro alla curva non ci attende un'altra salita … Sarebbe finita male!

Da questo momento in poi saremo vigili, sempre sull'attenti e concentrati per vedere e anticipare i movimenti dei cani presenti; d'ora in poi seguiamo anche il consiglio letto nei vari blog -- scendere dalle bici, ponendola come scudo tra noi e il cane/i cani e proseguire a piedi, parlando al cane per tranquillizzarlo, senza guardarlo mai negli occhi. In questo modo riusciamo ad arrivare sani e salvi alla fine del viaggio. Durante il viaggio raccogliamo anche altri consigli: qualcuno ci dice di gettare dell'acqua in faccia ai cani, o di far finta di lanciare una pietra, di intimidirli con un bastone… tutti metodi che non ci convincono del tutto e che per fortuna non abbiamo dovuto testare.

La valle è tranquilla, ci sono alcuni alberghi e due campeggi, un bar lungo la strada -- infrastrutture per turisti, tutte aperte da poco. Ci riempiamo gli occhi del paesaggio montano, delle greggi, dei pastori che ci salutano, dei meandri del fiume, e affrontiamo l'ultima lunga salita. La discesa verso Borsh è molto bella, il paesaggio cambia piano piano, da un paesaggio caratterizzato dalla pastorizia passiamo alle estensioni di ulivi e di fiori gialli, si comincia a intravedere il mare e l'isola di Corfù che si trova proprio davanti a questo pezzo della costa meridionale albanese.

A Qeparo (sono già le 17), chiamiamo un B&B per prenotare una camera per la notte. Il proprietario è molto disponibile. Pur non trovandosi a Borsh in quel momento, ma a Saranda (la prossima città), mi dice che parlerà con sua sorella e che mi richiamerà tra 5 minuti. Alla fine, ci organizza un pernottamento nell'appartamento per ferie della sorella, Sea La Vie Anesti -- paghiamo 40€ in due per un alloggio pulitissimo e con un letto comodo, colazione esclusa.
Cena a base di pesce al ristorante dell'albergo Ciao Borshi.

Siamo più che soddisfatti di questa prima giornata in Albania e andiamo a dormire con la testa piena di nuove impressioni. Oltre la gentilezza e disponibilità degli albanesi, in questa prima sera abbiamo avuto di osservare da vicino anche la fervida attività edilizia del Paese: A Borsh ci sono tante nuove costruzioni, hotel e edifici residenziali/turistici in primis -- tra cinque anni non sarà più così rurale come la abbiamo trovata noi, con cavalli che trottano lungo la strada principale e gran parte delle strade secondarie non asfaltate. Il marito della sorella alle 21.30 inizia a portare sacchi di sabbia e cemento sul suo terrazzo. Insomma, ci rendiamo conto sin da subito che nel 2025 ovunque si guardi, l'Albania è un grande cantiere all'aria aperta.


<!-- ![cosa a caso](./../photos/2025_albania/foto_test.jpg){width=300} -->

# 2. Kalimera!

Bla bla bla.

# 3.

Bla bla bla.